I"	<p>De jury van de Philip Bloemendal Prijs heeft twee nieuwe leden. Radio en televisie presentatrice Evelien de Bruijn en NOS presentator Winfried Baijens zullen mede bepalen wie het jonge journalistieke presentatietalent in de media van 2020 wordt. Op 9 december 2020 wordt de tweejaarlijkse prijs voor de tiende keer uitgereikt bij Beeld en Geluid. Tot en met 9 oktober kan jong, journalistiek presentatietalent zich opgeven of worden voorgedragen.</p>

<p><strong>Nieuwe leden vakjury</strong></p>

<p>Evelien de Bruijn startte haar carrière bij 3FM. Vervolgens werkte ze bij  RTVUtrecht en Hart van Nederland. Als nieuwslezer is ze elke ochtend te horen bij ‘Ekdom in de Morgen’. Onlangs maakte ze de podcast ‘Uit de podcast’ over de coming out van haar zoon en Bekende Nederlanders.</p>

<p>Winfried Baijens is journalist en presentator van het NOS Journaal en iedere zaterdag van het NOS Radio 1 Journaal. Daarnaast maakt hij voor de NOS de YouTube serie Achter de Headlines. Winfried startte zijn carrière bij NOVA waar hij vier jaar werkzaam was voor zijn overstap naar de NOS. Later was hij te horen en zien bij BNN, gevolgd door de NTR.</p>

<p>De volledige jury voor de Philip Bloemendal Prijs 2020 bestaat uit Jan Westerhof (voorzitter), Antoin Peeters, Saskia Houttuin, Eva Cleven, Winfried Baijens, en Evelien de Bruijn.</p>

<p><strong>Stimuleringsprijs</strong></p>

<p>De Stichting Philip Bloemendal Fonds stelt zich met de tweejaarlijkse stimuleringsprijs het doorgeven van kwaliteitsbesef aan nieuwe generaties journalistieke presentatoren ten doel. De aangemelde talenten worden door de vakjury onder andere beoordeeld op het zorgvuldig en doelmatig gebruik van de Nederlandse taal, hun stem, spraak, formulering en aspecten van persoonlijke presentatie.</p>

<p><strong>Oud-winnaars</strong></p>

<p>Eerdere winnaars zijn Brecht van Hulten (2002), Lucella Carasso (2004), Wouter Zwart (2006), Sofie van den Enk, (2008), Ajouad el-Miloudi (2010), Luuk Ikink (2012), Arman Avsaroglu (2014), Eva Cleven (2016) en Saskia Houttuin (2018).</p>

<p><strong>Talent aanmelden</strong></p>

<p>Tot en met 9 oktober kan jong, journalistiek presentatietalent zich opgeven of worden voorgedragen. Meer informatie, voordragen of aanmelden: <a href="https://www.bloemendal.info">www.bloemendal.info</a></p>
:ET