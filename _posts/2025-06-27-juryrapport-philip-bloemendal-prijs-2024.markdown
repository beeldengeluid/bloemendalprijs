---
date: 2025-06-24 13:00:00 +00:00
title: Juryrapport Philip Bloemendal Prijs 2024
photos:
  - image: /uploads/IMG_7704.jpg
    txt: "V.l.n.r.: Chaira Koops, Jan van Poppel en Gijs Sanders"
---
Bij de laatste verkiezing van de Philip Bloemendal Prijs roemde de jury het lef van jonge journalisten om voor het vak te kiezen. Dat was omdat toen bedreigingen bijna net zo vaak in de digitale brievenbus terechtkwamen als de bezorger met een pakketje voor de buren. Die bedreigingen zijn er nog steeds, maar...

Twee jaar later zijn er nieuwe journalistieke uitdagingen. Waarom zouden mensen het nieuws nog volgen in een chaotische en onzekere tijd? Met oorlog in Europa, het Midden-Oosten dat in brand staat. Hoe geef je gewicht aan het aantal doden, als het er zóveel zijn, dat een menselijk brein dat niet meer snapt? Een nieuwe president in Amerika, de opmars van AI, de politieke instabiliteit in ons eigen land.

Grote thema’s die besproken moeten worden, gezien en gehoord, maar die soms zo ingewikkeld zijn dat erlangs wordt geleefd.

Toch is er goed nieuws. Want er is een nieuwe generatie journalisten die vastberaden is de ogen weer te openen. Vooral die van hun leeftijdsgenoten, ook wel de

Gen-Zers genoemd. Je weet wel, die ‘gasten’ die iedereen boven de 30 boomers noemen, veel op hun telefoon staren, maximaal 4 dagen in de week willen werken en het ergste van alles, totaal niet bezig zijn met hun omgeving... Of zit het anders?

Daarover straks meer eerst naar de tweejaarlijkse jury bijeenkomst. De opzet daarvan is anders dan andere jaren. We hebben zelf meer dan 30 kandidaten gescout. Een vurige jury, die opnieuw werd verrast door het vele talent dat er is. Lokaal, regionaal, landelijk en online. We hebben naar elkaar geluisterd, elkaar overtuigd en gekozen. Met trots mogen we stellen dat de democratie zijn werk heeft gedaan.

Dat de 3 kandidaten allemaal uit dezelfde stal komen, zegt ook iets. Een omroep die aanvoelt hoe een ogenschijnlijk ongeïnteresseerde doelgroep aangesproken kan worden, heeft de toekomst. En die toekomst is al helemaal veelbelovend voor de winnaar van de Philip Bloemdalprijs. Die ik (Stephan Komduur), als oud-winnaar bekend mag maken.

De winnaar is iemand die zichzelf is, en meer dan gretig is om te leren. Die niet alleen een boodschap uitdraagt, maar die ook werkelijk bij de ontvanger te weet te krijgen. Bij de eigen doelgroep, de Zoomers. Juist ook hun ogen gaan open, dankzij deze persoon. Het is een ‘vechter tegen onzin’ die met 3500 euro zijn strijd kan voortzetten.

De winnaar van de Philip Bloemendal Prijs 2024 is Gijs Sanders.