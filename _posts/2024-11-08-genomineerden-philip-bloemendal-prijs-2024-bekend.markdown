---
title: Genomineerden Philip Bloemendal Prijs 2024 bekend
date: 2024-11-08 13:10:00 +01:00
photos:
- image: "/uploads/unnamed%20(2)%20kopie.png"
  txt: 'V.l.n.r.: Gijs Sanders, Jan van Poppel en Chaira Koops'
- image: "/uploads/unnamed.jpg"
  txt: 'De vakjury (v.l.n.r.): Pepijn Crone, Stephan Komduur, Evelien de Bruijn, Iris
    van Lunenburg en Winfried Baijens'
---

Wie maken kans op de prestigieuze Philip Bloemendal Prijs 2024? Dé prijs voor nieuw, jong, journalistiek presentatietalent? Na het juryberaad zijn de genomineerden, in alfabetische volgorde: Chaira Koops (De Marker, BNNVARA), Jan van Poppel (presentator van o.a. De Nacht van… en Keihard Klassiek) en Gijs Sanders (De Marker, BNNVARA). Wie de winnaar is, wordt vrijdag 20 december tussen 14.00 en 16.00 uur bekendgemaakt tijdens de live radio-uitzending Humberto op NPO Radio 1. De uitzending wordt door AVROTROS vanuit Beeld & Geluid in Hilversum uitgezonden.

“De drie genomineerden spreken allemaal een jonge generatie aan met onderwerpen die verre van makkelijk zijn. Ze weten verdieping te geven achter de onderwerpen, en zorgen tegelijkertijd dat het aantrekkelijk gepresenteerd wordt, waardoor ze jongeren bereiken. Het creëren van die balans is heel knap”, aldus de vakjury. 

De jury bestaat uit voorzitter Evelien de Bruijn (programmamaakster en presentatrice), Iris van Lunenburg (presentatrice en columniste), Pepijn Crone (presentator RTL Nieuws), Winfried Baijens (presentator NOS Nieuws) en Stephan Komduur (winnaar Philip Bloemendal Prijs 2022).

Chaira Koops en Gijs Sanders zijn presentatoren van het online platform De Marker. Ze brengen dagelijks nieuws, achtergronden en opinie voor jongeren. Dat doen ze samen met een aantal andere presentatoren op hun Instagram-account, TikTok-kanaal en met een podcast. Jan van Poppel presenteert op NPO Radio 1 De Nacht van… en Vroeg!. Ook is hij een van de vaste invallers bij het programma Vroege Vogels. Op NPO Klassiek presenteert hij het programma Keihard Klassiek. Eerder maakte hij de gelijknamige podcast.

**Winnaars**
De tweejaarlijkse stimuleringsprijs is genoemd naar Philip Bloemendal, de in 1999 overleden legendarische presentator van het Polygoon bioscoopjournaal. De winnaar ontvangt een geldprijs van € 3.500, te besteden aan een opleiding om zich in het vakgebied verder te bekwamen. Voorgaande winnaars zijn Brecht van Hulten (2002), Lucella Carasso (2004), Wouter Zwart (2006), Sofie van den Enk (2008), Ajouad El Miloudi (2010), Luuk Ikink (2012), Arman Avsaroglu (2014), Eva Cleven (2016), Saskia Houttuin (2018), Sosha Duysker (2020) en Stephan Komduur (2022).

**Philip Bloemendal**
De Stichting Philip Bloemendal Fonds, opgericht in november 2001, heeft zich met deze tweejaarlijkse stimuleringsprijs ten doel gesteld het doorgeven van kwaliteitsbesef aan nieuwe generaties journalistieke presentatoren. Effectief en zorgvuldig taalgebruik is hierbij een belangrijk criterium. In december 2011 gingen het Philip Bloemendal Fonds en het Beeld & Geluid een samenwerking aan, om het voortbestaan van de talentprijs te garanderen. De prijs wordt mede ondersteund door de gemeente Hilversum en de Regionale Publieke Omroep. Sinds dit jaar is AVROTROS als mediapartner aan de prijs verbonden.
