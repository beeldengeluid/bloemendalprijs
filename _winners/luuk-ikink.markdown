---
title: Luuk Ikink
position: 4
layout: page
year: 2012
photos:
- image: "/uploads/hr-pbp2012-small.jpg"
  txt: Luuk Ikink
videos:
- https://www.youtube-nocookie.com/embed/2GWDPCD0_8c?rel=0&amp;showinfo=0
---

De Philip Bloemendal Prijs voor jonge talentvolle journalistieke presentatoren in de media, die vanmiddag voor de zesde keer werd uitgereikt, is gewonnen door Luuk Ikink, radiopresentator van BNN. Uit handen van Raoul Heertje ontving de winnaar in het Nederlands Instituut voor Beeld en Geluid het bijbehorende glazen kunstwerk, de ‘Speech Trumpet’, en een bedrag van 3.500 euro, dat besteed moet worden aan een opleidingstraject binnen het vakgebied.

<!--more-->

De jury, bestaande uit voorzitter Frits (Ritmeester) Spits, publiciste Aaf Brandt Corstius, RTL nieuwslezeres Suzanne Bosman, Tim Overdiek van de NOS en de winnaar van 2010 Ajouad el-Miloudi (KRO), koos begin november uit 23 aanmeldingen drie genomineerden; Ewout Genemans (AVRO), Luuk Ikink (BNN) en Lex Uiting (VARA).

De Stichting Philip Bloemendal Fonds, opgericht in november 2001, heeft zich met deze tweejaarlijkse stimuleringsprijs ten doel gesteld het doorgeven van kwaliteitsbesef aan nieuwe generaties journalistieke presentatoren. Effectief en zorgvuldig taalgebruik is hierbij een belangrijk criterium. Eerdere winnaars waren Brecht van Hulten (2002), Lucella Carasso (2004), Wouter Zwart (2006), Sofie van den Enk (2008) en Ajouad el-Miloudi (2010).

United was als sponsor bij de uitreiking betrokken en stelde onder meer apparatuur, faciliteiten en mankracht ter beschikking. Tijdens de uitreiking verzorgde United de cameraregistratie en de live webcast.

**Het Juryrapport (alle genomineerden)**

**Ewout Genemans**

De eerste genomineerde is Ewout Genemans. Hij werkt bij de AVRO en is te zien in verschillende programma’s. Vooral jeugdprogramma’s. Als interviewer tijdens het Junior Songfestival en Junior Dance festival, als maker van het programma Fans, als presentator bij het Prinsengrachtconcert van de jeugd, maar ook als verslaggever tijdens de Gay Pride en als co-presentator tijdens het AVRO-Televiziergala van vorig jaar. Hij was aanwezig in de set van Voetbal International toen Mies Bouwman bekend maakte dat de makers van dat programma de Gouden Televizierring hadden gewonnen. Dat was hilarisch. Mies Bouwman kende hem niet , ze zei :” Ewout? Wie is in godsnaam Ewout?” Ewout reageerde daar buitengewoon flegmatiek op. Dat moet je onder zulke omstandigheden maar kunnen. Waar hij de jury vooral mee ontroerde was met het gesprek dat hij voerde met een meisje dat net teleurstellend had gepresteerd tijdens het Junior Songfestival. Ewout is meelevend, zonder slijmerig te worden, hij blijft een kritische interviewer. De ruimte die hij geeft aan dat meisje is precies goed. Zowel verbaal als non-verbaal een knappe prestatie. Ewout excelleert in het programma Fans waarin hij mensen serieus en met verwondering ondervraagt en iedereen in zijn waarde laat. Ewout Genemans formuleert makkelijk, kiest de goede woorden op het juiste moment en toont betrokkenheid met zijn onderwerp. Is bescheiden en treedt niet nadrukkelijk op de voorgrond. De jury spreekt de verwachting uit dat Ewout Genemans zich zal ontwikkelen tot een all-roundpresentator.

**Luuk Ikink (winnaar 2012)**

Deze tweede genomineerde werkt bij de radio. Zo is hij te horen in verschillende BNN-programma’s. Hij presenteert Today’s Topics en op zondagmorgen, of moeten we zeggen zaterdagnacht, is hij de presentator van het programma Start. Ook werkt hij regelmatig mee aan totaalprogramma’s op Radio 1 zoals de Radio 1 Sportzomer waarin hij de Twitterrubriek verzorgde of tijdens specials, zoals onlangs nog de Amerikaanse Verkiezingsnacht waarin hij samenvattingen van het nieuws maakte en zich ook bezig hield met de sociale media. Luuk is razendsnel, beschikt over een grote woordenschat en combineert de ready-mades die hij uit het nieuws plukt met zijn eigen vlijmscherpe teksten. In Today’s Topics overgiet hij het dagelijkse nieuws bovendien met een satirisch sausje dat meer dan eens een dolkomisch effect sorteert. Zo spreekt hij zogenaamd met Geert Wilders die juist die dag een radioprogramma voor Q-Music verzorgt. Leuk zijn op de radio valt niet mee. Luuk Ikink kan dat. Bovendien zorgt hij er voor dat hij niet zuur wordt. Hij is likeable. En hij is meer. Hij is een uitstekend schrijver, een goed spreker, hij is origineel en kan uitstekend snel informatie overdragen en alle mogelijkheden benutten die taal biedt op de radio. Bovendien slaat hij een brug tussen nieuwe en oude media. Je verheugt je bij hem op wat er komen gaat. Hij doet iets wat niemand anders kan.

**Lex Uiting**

De derde genomineerde manifesteert zich zowel op radio als op televisie. Bij Giel Beelen is hij te horen als verslaggever in diens ochtendshow op 3 FM, hij is te zien geweest als Jakhals, als presentator van Kinderen voor Kinderen, we zagen hem bij Ram Bam en in het programma De Beste Singer-Songwriter. Zijn naam is Lex Uiting. Zijn taal valt op. Die is beheerst en oorspronkelijk. De “ g “ is aangenaam zacht en af en toe waaien ons wat archaïsch klinkende zinnen tegemoet. Maar waar Lex echt heel erg goed in is, is om mensen die hij interviewt met een stalen gezicht te confronteren met nieuwsfeiten die, laten we het voorzichtig zeggen, bezijden de waarheid liggen. Inmiddels legendarisch is het interview dat hij had met het PvdA-kamerlid John Leerdam over de vermeende terrorist Jaël Blablabla. Dan klopt alles aan Lex. Zijn gelaatsuitdrukking, de meesterlijke manier waarop hij inspeelt op de uitspraken van Leerdam. Je zou hem op zijn woord geloven, ware het niet dat hij Leerdam bij de neus heeft. Die Jaël Blablabla bestaat natuurlijk helemaal niet. Lex legt op onnavolgbare wijze de ijdelheid bloot van een Kamerlid. Dat is één aspect van wat hij kan. Hij kan ook uitstekend presenteren, hij is snel en heeft een levendige uitstraling. Bovendien blijft hij boeien en trekt hij je als kijker of luisteraar naar het puntje van je stoel.