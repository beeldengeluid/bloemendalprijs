---
title: Stephan Komduur
date: 2022-12-08 08:30:00 +01:00
position: 0
year: 2022
photos:
- image: "/uploads/20221208_PhilipBloemendal_0001-43f313.jpg"
excerpt_separator: "<!--more-->"
---

De Philip Bloemendal Prijs voor jonge talentvolle journalistieke presentatoren, die vandaag voor de elfde keer werd uitgereikt, is gewonnen door radiopresentator **Stephan Komduur** (BNNVARA). In Beeld & Geluid ontving hij tijdens een live NPO Radio 1 radio-uitzending, verzorgd door AVROTROS, een cheque ter waarde van 3.500 euro uit handen van Sosha Duysker, de winnares van 2020. Dit bedrag kan hij besteden aan een opleiding om zich verder te professionaliseren in het vakgebied.

<!--more-->

De vakjury bestaande uit voorzitter Evelien de Bruijn (programmamaakster en presentatrice), Iris van Lunenburg (presentatrice en columniste), Antoin Peeters (presentator RTL Nieuws), Winfried Baijens (presentator NOS Nieuws) en Sosha Duysker (winnaar 2020) koos begin november drie genomineerden: Merel Ek (Hart van Nederland, SBS6), Stephan Komduur (Vroeg! / De Wereld van BNNVARA / De Nieuws BV) en Maxime de Vries (NOS Stories).
 
Uit het juryrapport: “De winnaar van de Philip Bloemendal Prijs is een talent dat het best te vergelijken is met een bloem in knop, die in de komende jaren tot bloei zal komen. Mede dankzij een prijs van 3500 euro in de achterzak, om zich verder te ontwikkelen. Deze journalist is een genot voor oog en oor, vult zich als een spons met kennis en gebruikt die op de juiste momenten. De winnaar is geduldig, rustig en nieuwsgierig.”

Volledige juryrapport:
De jury van de Philip Bloemendal prijs heeft een mooie uitdaging gehad, aan uitroepen van het grootste journalistieke talent van Nederland. 
De aanwas is groot, in een tijd die ook voor jonge vragen-stellers aan het veranderen is. Tegenwoordig worden journalisten niet altijd met open armen ontvangen, krijgen ze verwensingen naar hun hoofd, of worden beschuldigd van het brengen van nep-nieuws. Sommigen, moeten zelfs om hun veiligheid denken. 
De genomineerden van dit jaar, laten zich daar niet door weerhouden. Zij willen verhalen vertellen. Verhalen die kloppen en raken. Passie gaat voor. Informeren gaat voor. Entertainen gaat voor. Het is de grootste gemene deler van de talenten. Maar ze verschillen ook. Niet alleen in discipline, ze bedienen alle drie een ander medium en een ander publiek. Op Radio, tv of online. Een keuze maken was niet gemakkelijk.  

Ik neem u even mee naar een maandagmiddag, ergens in november. Locatie: Beeld & Geluid. Als de 5-koppige jury elkaar ontmoet in de hal, begint uit enthousiasme het overleg meteen. Al snel valt het besluit binnenskamers verder te gaan.  Maar zelfs tijdens de korte rit in de lift naar de 5e is het moeilijk geen voorkeur uit te spreken. Eenmaal in de vergaderruimte start het overleg. Volgens democratisch principe spreekt ieder jurylid -soms nog kauwend op een heerlijk broodje- z’n drie voorkeuren uit. De superlatieven vliegen door de kamer: authentiek, meeslepend, warm, opgeruimd, professioneel, verrassend, voortreffelijk en ‘spat van het scherm’.  De jury is het over sommige kandidaten eens, over anderen wordt fel gediscussieerd. Daarbij worden vragen gesteld over echtheid en talent, die -ook los van het juryschap- mooi zijn om te bespreken onder vakgenoten. Uit deze gesprekken komen de 3 genomineerden voort. Juist omdat ze alle drie zo uniek zijn. Als u vervolgens denkt dat er een stemronde heeft plaatsgevonden, die te vergelijken is met de stemhokjes in willekeurig verzorgingstehuis in Nederland, dan heeft u het mis. De jury heeft blind gestemd, op de servetten die bij de lunch zijn aangeleverd. Waar een unaniem verkozen winnaar uitkwam. 

Terug naar vandaag. 8 december 2022. 
De winnaar van de Philip Bloemendalprijs is een talent dat het best te vergelijken is met een bloem in knop, die in de komende jaren tot bloei zal komen. Mede dankzij een prijs van 3500 euro in de achterzak, om zich verder te ontwikkelen. Deze journalist is een genot voor oog en oor, vult zich als een spons met kennis en gebruikt die op de juiste momenten. De winnaar is geduldig, rustig en nieuwsgierig. De winnaar van de Philip Bloemendal prijs 2022 is Stephan Komduur. 
